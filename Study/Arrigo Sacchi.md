# اسب‌سوارها، اسب زاده نمی‌شوند!

با شنیدن نام آریگو ساچی بلافاصله تصویر چند بازیکن در ذهن نقش می‌بندند: مارکو فن‌باستن، رود گولیت و فرانک ریکارد. همین‌طور فرانکو بارسی و روبرتو باجو. با این وصف ساچی اهمیت بازیکنان را نادیده انگاشت. آن‌ها را عناصری در خدمت مربیان خواند. ‌گفت «فوتبال در مغز زاده می‌شود، نه جسم.» ‌گفت «میکل آنژ هم با ذهنش نقاشی می‌کرد، نه دست‌هایش. بنابراین به ‌بازیکنان باهوشی نیاز دارید. فلسفه‌ی ما در میلان یافتن بازیکنان باهوش بود. من دنبال هنرمندان تک‌نواز نبودم. من دنبال برپایی یک ارکستر بودم. بهترین ستایش از من هم شنیدن این جمله بود که فوتبال ساچی بسان شنیدن یک قطعه‌ی موسیقی دل‌نواز است.»

 ساچی ارکسترش را برپا کرد. قطعات نابی سرود. اهمیت قطعات ساچی نه‌فقط با جام‌ها و مدال‌های فتح‌شده‌، بلکه برتافته از رویکرد تاکتیکی متفاوتی بود. او میلان را در صف بهترین‌های تاریخ قرار می‌داد. کنار بزرگ‌ترین تیم‌ها. مردانش طی سه سال دو‌بار قهرمان اروپا شدند. قدرت بی‌چون‌وچرای سری آ. با نوآوری و طراوتی کم‌نظیر در عصر خود.
ساچی در فوسینانو زاده شد. در روستای هفت هزارنفری استان راونا. عاشق فوتبال بود، ولی نمی‌توانست بازی کند. در کارخانه‌ی کفش‌سازی پدرش شروع به ‌کار کرد. بازاریاب چندان خوبی نبود و فوتبال برایش جذابیت بیشتری داشت. پا به‌ تیم محلی باراکو لوچو گذاشت و بلافاصله با نخستین بحران روبه‌رو شد. با چالش نشان دادن این‌که فوتبال را می‌فهمد. فوتبال را می‌شناسد. بیست و شش‌ساله بود و دروازه‌بانش سی و نه‌ساله و مهاجمش سی و دوساله. او باید خودش را ثابت می‌کرد. باید جلوتر از آن‌ها حرکت می‌کرد.

می‌گفتند در همان سن‌و‌سال کم هم تصویر روشنی از انگاره‌های فوتبالی‌اش داشت. می‌گفتند می‌دانست از تیمش در میدان چه می‌خواهد. می‌دانست دنبال چیست. می‌گفت «در دوران بچگی شیفته‌ی تیم‌های بزرگ بودم. اول هانود، سپس برزیل. همه‌ی تیم‌های بزرگ.» می‌گفت «تیمی که نفسم را بند آورد هلند ۱۹۷۴ بود. آن‌ها برایم رازی بزرگ بودند. صفحه‌ی تلویزیون کوچک بود. می‌خواستم همه‌ی زمین را ببینم. ببینم سایر بازیکنان کجا هستند. ببینم سایرین که در قاب قرار ندارند کجا ایستاده‌اند و به ‌کدام‌سو حرکت می‌کنند.»

تیم‌های محبوب ساچی بازتابنده‌ی رویکرد او هم بودند. آن تیم‌ها چند نکته‌ی مشترک داشتند: پاس‌کاری خارق‌العاده. حرکت دائمی بازیکنان. ارتباط دائمی‌شان. هانود، رئال مادرید و برزیل به ‌صورت خودانگیخته‌ای فوتبال را از عصری به ‌عصر دیگر جلو برده بودند. هلند رینوس میشل جوهره‌ی یک مسیر اجتناب‌ناپذیر بود. احساس ساچی حین تماشای بازی‌های هلند تحلیلی از سیستم هلند هم بود. او می‌خواست میدان خارج از قاب تلویزیون را هم ببیند. چرا که نمایش تیم به ‌آن‌چه روی صفحه می‌آمد، به ‌حرکت بازیکن پابه‌توپ محدود نمی‌شد. برتافته از حرکت سایر بازیکنان هم بود. بازیکنانی که صاحب توپ نبودند همان‌قدر اهمیت داشتند که بازیکن صاحب توپ. فوتبال محبوب را ساچی هم نه با یازده مرد، بلکه با سیستم پویای شکل‌گرفته‌ای توسط آن‌ها به ‌وجود می‌آورد.


تیم‌های محبوب ساچی تهاجمی بودند. همان چیزی که جایگاه ساچی را در فوتبال ایتالیا در مقایسه با جایگاه هلنیو هررا در اینتر و نرئو روکو در میلان متمایز کرد. بزرگان گذشته‌ی فوتبال ایتالیا تدافعی می‌اندیشیدند و ساچی تهاجمی. انزو بیرزوت جام جهانی ۱۹۸۲ را بدون درخشش مدافعانش فتح نمی‌کرد. در حالی‌که ساچی رویکرد دیگری داشت و می‌گفت «وقتی فوتبال را شروع کردم توجه همه‌ی ایتالیایی‌ها به ‌دفاع بود و دفاع. هم سویپر داشتیم و هم یارگیر. حمله‌ها نه برگرفته از سیستمی روشن بلکه برتافته از خلاقیت‌های فردی بازیکنان بود. می‌دانستم رویکرد دفاعی نه‌فقط در تاروپود فوتبال ایتالیا بلکه در فرهنگ ما جاری است. چرا که سرزمین ما بارها و بارها مورد حمله و تاخت‌وتاز دیگران قرار گرفته. برای این‌که ما ایتالیایی‌ها همیشه حالت دفاعی داریم.»

 ساچی یک ایتالیایی بدون رویکرد ایتالیایی بود. همسفر شدنش با یا بدون پدر برای فروش کفش‌های کارخانه‌ی خانواده، او را از کشوری به ‌کشور دیگر کشانده بود. به ‌آلمان، فرانسه، سویس و هلند. از شهری به ‌شهر دیگر. می‌گفت «آن سفرها ذهنم را باز کردند. خیلی‌ها می‌گفتند ما باید تدافعی بازی کنیم چرا که تغذیه‌ی ایتالیایی‌ها کیفیت بالایی ندارد و بازیکنان‌مان چندان قوی نیستند. در حالی‌که می‌دیدم در سایر رشته‌ها می‌درخشیم. دریافته بودم مشکل ما مشکل جسمی نیست. دریافته بودم مشکل ما ذهنیت ماست. ذهنی بی‌حوصله، تنبل و به‌شدت دفاعی. حتی خارجی‌هایی هم که به ‌ایتالیا می‌آمدند تحت‌تأثیر راه‌ و رسم ما قرار می‌گرفتند. شاید به ‌خاطر زبان ما و شاید هم برای فرصت‌طلبی. هررا در بدو ورودش فوتبال تهاجمی ارائه داد، ولی پس از مدتی تغییر روش داد و مثل ایتالیایی‌ها شد. به ‌خاطر دارم که اینتر او چگونه دروازه‌ی پادووا را گل‌باران کرد. ولی رسانه‌های ایتالیایی به ‌هررا تاختند. او را به ‌صلیب کشیدند. او به ‌استفاده از دفاع آخر روی آورد. به ‌لیبرو. به ‌لوئیز سوارز می‌گفت عقب بمان و بزن زیر توپ. پاس‌های بلند ارسال کن. فقط به ‌ضدحمله فکر کن. اینتر هررا بازیکنان بزرگی داشت. ولی هدف او و تیمش فقط کسب پیروزی بود و بس. ولی اگر می‌خواهید جایی در تاریخ پیدا کنید فقط بردن کافی نیست. باید تماشاگران را به‌ وجد هم بیاورید.» هدف ساچی فقط کسب پیروزی نبود. او هم تماشاگران را به ‌وجد می‌آورد و هم جایی در تاریخ پیدا می‌کرد.
# به وجد آوردن تماشاگر
  
 به وجد آوردن و سرگرم کردن بدل به ‌اهداف ساچی کنار پیروز شدن و کسب جام و مدال شد. نگاهش ترکیب هنرمندانه‌ای داشت «... باشگاه‌های بزرگ، ورای تاریخ‌شان و عصری که در آن قرار گرفته‌اند و همین‌طور تاکتیکی که پیاده کرده‌اند، یک ویژگی مشترک دارند: زمین و توپ. یعنی وقتی توپ را در اختیار دارید باید بازی‌تان را دیکته کنید و وقتی توپ را در اختیار ندارید به‌ کنترل فضا بپردازید. مارکو فن‌باستن می‌پرسید چرا باید همیشه هم ببریم و هم بسیار خوب بازی کنیم؟ وقتی مجله‌ی فرانس فوتبال بهترین تیم‌های تاریخ را انتخاب کرد میلان من جایی بالای آن سیاهه داشت. در رده‌‌ی چهارم. سه انتخاب اول تیم‌های ملی بودند: مجارستان ۱۹۵۴، برزیل ۱۹۷۰ و هلند ۱۹۷۴. میلان من تنها تیم باشگاه بالای آن سیاهه بود. مجله را به ‌مارکو نشان دادم و گفتم: ببین، به ‌این دلیل باید هم ببریم و هم خوب بازی کنیم. در عین‌حال من به ‌قرار گرفتن در تاریخ فوتبال اهمیتی نمی‌دادم، به ‌لذت تماشاگران اهمیت می‌دادم. لذت به ‌وجد آوردن بیشتر از لذت کسب پیروزی است. تماشای چیزی پرشور بسیار بااهمیت‌تر از کسب پیروزی است و من دنبال شور بودم و نه‌فقط پیروزی مثلاً اروپایی.»


# ترکیب با برلوسکونی

  
 ساچی از باراکو لوچو راهی بلاریا شد. سال ۱۹۷۹ به‌ چزنا پیوست. در تیم بسیار جوانی شروع به‌ کار کرد. زمانی که هنوز کنار پدرش دنبال بازاریابی برای کفش بود. شرایط مالی خوبی داشت و می‌توانست بدون دغدغه جلو برود. سپس راهی ریمینی در لیگ سه شد. آن‌ها را تا آستانه‌ی قهرمان شدن پیش برد. سرانجام به ‌سری آ پا گذاشت و روی سکوی فیورنتینا نشست. برای رهبری تیم جوانان. توفیقش او را به ‌پارما کشاند. صعود پارما با ساچی به ‌سری آ با دریافت فقط ۱۴ گل در ۳۴ بازی. جایی که نشان داد فوتبال تهاجمی‌اش متکی به‌ دفاعی استوار هم هست. پارما در فصل بعد با فاصله‌ی فقط سه امتیاز فرصت راه‌یابی به ‌سری آ را از دست داد، ولی پیروزی برابر میلان در جام حذفی نام ساچی را به ‌تیتر نخست روزنامه‌های ایتالیا کشاند. آن‌ها در مرحله‌ی بعد توسط آتالانتا حذف شدند و در لیگ حتا یک امتیاز خارج از خانه کسب هم نکردند، ولی یک نفر سخت شیفته‌ی ساچی شده بود: سیلویو برلوسکونی. کسی که یک سال پیش میلان را خریده بود. مارچ ۱۹۸۶. بسیار ارزان. به ‌قیمت فقط ده میلیون پوند. فوتبال ایتالیا دوران اوجی را سپری می‌کرد ولی میلان باشگاه ورشکسته‌ای به ‌شمار می‌رفت. در بحرانی‌ترین سال‌های حیاتش به ‌سر می‌برد. مجازات‌های ناشی از تبانی چند سال پیش و همین‌طور سقوط مالی گریبان باشگاه را چسبیده بود. در حالی‌که ایتالیا در سال ۱۹۸۲ قهرمان جهان شده بود. بهترین‌های جهان در سری آ بازی می‌کردند: دیگو مارادونا در ناپولی، میشل پلاتینی در یوونتوس، کارل هاینس رومنیگه در اینتر و روبرتو فالکائو در رم. اما میلان قناعت کرده بود به ‌مارک هیتلی، ری ویلکینز و لوتر بلیست بریتانیایی.
 
 برلوسکونی که هنوز او را «برلوسکو»، لقبش در لومباردی، صدا می‌زدند، در چنین دورانی عنان روسونری را در چنگ گرفت. هم سیاست‌پیشه بود، هم مقاطعه‌کار و هم صاحب چند بنگاه رسانه‌ای. قدرت شگرف فوتبال را درک کرده بود. مردی که می‌خواست اوج بگیرد. از صافی فوتبال پا به ‌عرصه‌ی رسانه‌ها بگذارد. معروف شود و سرشناس. ‌دنبال استعدادی ناب با انگاره‌های نو می‌گشت. شیفته‌ی ساچی گم‌نام شد. چیزی در او دیده بود که خیلی‌ها ندیده بودند. بلندپروازی برلوسکونی و آرمان‌گرایی ساچی ترکیبی جادویی می‌شد. میلان را به ‌پرواز درمی‌آورد. ساچی در توصیف رویکرد برلوسکونی در آغاز راه گفت «یک مربی زمانی به‌ موفقیت دست می‌یابد که باشگاه شکیبا بماند. که به ‌او و بازیکنانش اعتمادبه‌نفس ببخشد. که برنامه‌های بلندمدت را بپذیرد. برای من که ‌دنبال نه‌فقط پیروزی، بلکه پیروزی متقاعدکننده بودم، شرایط فرق می‌کرد. من باید بازیکنان را از نظر ذهنی هم آماده می‌کردم. رود گولیت در اوایل راه کمک فراوانی به ‌من کرد، چرا که ذهنی بسیار قوی داشت.»
 
چالش بزرگ ساچی متقاعد کردن خرده‌گیرانی بود که می‌گفتند او حرفه‌ای نیست. که سابقه‌ی قابل قبولی برای رهبری میلان ندارد. به‌طعنه می‌گفتند «فوتبال خود برلوسکونی که روزگاری بازیکن آماتوری بوده بهتر از بازی ساچی بوده.» می‌گفتند «ساچی هرگز موفق نخواهد شد.» ساچی هم جایی جمله‌ی معروفی را در پاسخ‌شان گفت «... لازم نیست یک اسب‌سوار، اسب زاده شده باشد.»

ساچی در نخستین جلسه‌ی تمرین با میلانی‌ها صریح حرف زد؛ «شاید من از فوسینانو آمده باشم، ولی خب شماها چه برده‌اید؟» میلان تیم گران‌قیمتی بود، ولی با دست‌های نه‌چندان پر. روسونری طی بیست سال یک‌بار اسکودتو را فتح کرده بود. فقط یک‌بار. باشگاه هنوز از کابوس سقوط سال ۱۹۸۰ به ‌سری ب برای تبانی رهایی نیافته بود. فصل پیش پنجم شده بود و فقط با پیروزی برابر سامپدوریا جایی در مسابقات جام یوفا دست‌وپا کرده بود.
 
ورود رود گولیت از PSV آیندهوون و مارکو فن‌باستن از آژاکس که میلان جمعاً هفت میلیون پوند برای‌شان پرداخت، شرایط را عوض کرد. در حالی‌که فن‌باستن پس از فقط یازده بازی لیگ مصدوم شد و زیر تیغ جراحان رفت. شکست خانگی در دومین بازی فصل برابر فیورنتینا گریبان تیم را چسبید. ولی ادامه‌ی راه حیرت‌انگیز بود. میلان تا پایان فصل فقط دو‌بار شکست خورد و با سه امتیاز برتری اسکودتو را فتح کرد. فرانک ریکارد در تابستان وارد شد. سومین هلندی تیم. پس از ترک آژاکس به‌ دلیل اختلاف با یوهان کرایف و سپری کردن زمان کوتاهی در اسپورتینگ لیسبون. در حالی‌که برلوسکونی شیفته‌ی کلودیو بورگی آرژانتینی بود، ساچی در به ‌خدمت گرفتنش اصرار کرد. میلان بدون ریکارد نمی‌توانست پس از بیست سال قهرمان اروپا شود. ساچی سه هلندی نارنجی‌پوش‌ را که سال ۱۹۸۸ قهرمان اروپا می‌شدند به دست آورده بود. به دست آورده بود و با آن‌ها به ‌پرواز درمی‌آمد.
    
درخشش هلندی‌ها در ایتالیا زیر ذره‌بین می‌رفت. پس از حضور فاس ویلکز مهاجم گوش هلندی که سال ۱۹۴۹ پا به ‌اینتر گذاشت تا سال ۱۹۸۰ هلندی دیگری راهی ایتالیا نشده بود. ولی فصل طلایی هلندی‌ها در ایتالیا با ساچی آغاز شد. با او که اهل سفر بود و دنیادیده. او که فوتبال اروپا را بیشتر از فوتبال دفاعی ایتالیا دیده بود. می‌گفت «خیلی چیزها بر من تأثیر گذاشتند و فوتبال هلند یکی از تأثیرگذارترین‌ها بود.» او شاهد پیروزی‌های آژاکس برابر اینتر و یوونتوس در جام باشگاه‌های اروپا بود. می‌گفت «فوتبال مثل نقاشی است. ابتدا در مغز نقش می‌بندد. نه در پاها.» او اعتقاد داشت هلندی‌ها ابتدا با مغزشان بازی می‌کنند. اعتقاد داشت فرضیه‌هایش را بهتر و روشن‌تر درک می‌کنند. فن‌باستن در آژاکس درخشیده بود ولی در میلان به ‌ستاره‌ای بزرگ بدل شد. پائولو مالدینی می‌گفت «مارکو از من می‌پرسید چرا میلانی‌ها ابتدا با او دست می‌دهند و بعد با من؟ می‌گفت تو میلانی هستی، می‌گفتم ولی تو مارکو فن‌باستن هستی.»
اینتر در سایه‌ی توفیق هلندی‌های میلان سراغ بازیکنان هلند رفت و دنیس برکمپ و ویم یونک را سال ۱۹۹۳ از آژاکس به‌ خدمت گرفت. میلان در سال‌های بعد مایکل رایزیگر، ادگار داویدز، وینستون بوگارد و پاتریک کلویورت را به‌ خدمت درآورد که درخششی نداشتند. داویدز بعدها در یووه درخشید. مسافران درخشان بعدی هلند در سری آ کلارنس سیدرف، اندی فن‌در میده، کلاوس یان هانتلار و وزلی اشنایدر بودند.

# راز کم کردن فاصله‌ها

  
ساچی توفیق تاکتیکی‌اش را برتافته از یک راز می‌دانست، «کم کردن فضای بین خط دفاع و خط حمله.» می‌گفت «به آفسایدگیری بسیار جدی روی آوردیم. تیم‌ها نمی‌توانستند توپ را پشت سر دفاع ما ارسال کرده و به‌ سوی دروازه حمله کنند. ما با سه خط نزدیک به‌هم آن‌ها را در منگنه قرار می‌دادیم. نزدیک بودن سه خط انرژی ما را ذخیره می‌کرد. توپ را بدون دویدن فراوان تصاحب می‌کردیم. به بازیکنانم می‌گفتم اگر فاصله‌ی بین آخرین مهاجم و آخرین مدافع‌ حداکثر بیست و پنج متر باشد کسی توانایی مغلوب کردن ما را نخواهد داشت. یعنی تیم باید یکپارچه عمل می‌کرد. در قالب یک مجموعه جابه‌جا می‌شد. بالاوپایین می‌رفت. به ‌چپ‌وراست.» در چنین قابی وقتی میلانی‌ها صاحب توپ می‌شدند پنج بازیکن جلوتر از توپ قرار می‌گرفتند تا به‌ دروازه‌ی حریف نزدیک شوند. از این پنج نفر همیشه یکی در گوش چپ قرار داشت و یکی در گوش راست.

سفر اروپایی ساچی با ناکامی آغاز شد. با شکست برابر اسپانیول در مرحله‌ی دوم جام یوفا. با این وصف اروپا صحنه‌ی درخشش روسونری به ‌رهبری آریگو می‌شد. آن هم با سناریویی بسیار نامتعارف. بسیار عجیب. با مهربـانی دستی پایین آمده از آسمـان. میـلان در فـصـل ۸۹ ـ ۱۹۸۸ برابر ستاره‌ سرخ در سن سیرو به‌ دردسر افتاد. به ‌تساوی ۱ ـ ۱ تن داد. در بلگراد با دریافت گلی از دژان ساویسویچ عقب افتاد و با اخراج کارلو آنچلوتی و پیترو پائولو ویردیس نه‌نفره شد. همه‌چیز تمام شده بود که دست آسمانی دراز شد. ناگهان مه غلیظی از راه رسید. حال‌وهوای دانوب به‌ یاری روسونری برخاست. بازی در دقیقه‌ی ۵۷ قطع شد و تکرار. در بازی تکراری فن‌باستن برای میلان و دراگان استویکوویچ برای ستاره‌ سرخ گل زدند. همان دیداری که خطای هولناک گوران واسیلیویچ روبرتو دونادونی را به‌شدت مصدوم کرد. همان دیداری که پزشک ستاره‌ سرخ دونادونی را از خفه شدن به ‌دلیل ضربه‌ی شدید وارده به ‌صورتش نجات داد. گولیت مصدوم که روی نیمکت نشسته بود، بااصرار پا به ‌میدان گذاشت و جای دونادونی را گرفت. میلان سرانجام با ضربه‌های پنالتی راهی مرحله‌ی بعد شد.
 یک‌چهارم نهایی. نبرد با وردربرمن. باز هم جنجال. برمن در آلمان یک گل زد که داور آن را نپذیرفت. توپی هم از خط دروازه‌ی برمن عبور کرد که داور آن را گل اعلام نکرد. ساچی ادعا کرد دو خطای پنالتی روی مردانش انجام شده. تساوی. پیروزی در دیدار برگشت با تک‌گل فن‌باستن. زمانی که تیم سامان گرفته بود. باصلابت شده بود. اوج گرفته بود. همه باصلابت شده بودند. همه اوج‌گرفته. رئال مادرید قربانی بزرگ می‌شد. خرد و حقیرشده. لئو بین هاکر بداقبال بود که قرعه‌ی بد او را در آن دوران برابر میلان و ساچی قرار داد. در نیمه‌نهایی. جایی که روسونری یکی از بهترین بازی‌های تاریخ باشگاه را رقم زد. پـس از تـساوی ۱ ـ ۱ در برنابئو. در دیدار برگشت. با زدن پنج گل در سن سیرو. از دقیقه‌ی ۱۸ تا ۶۰. پنج گل توسط پنج بازیکن: کارلو آنچلوتی، فرانک ریکارد، رود گولیت، مارکو فن‌باستن و روبرتو دونادونی. گل‌های تماشایی. میخ‌کوب‌کننده.
لئو بین هاکر در دیدار برگشت پاکو لورنته، که گوش راست سریعی بود و معمولاً به ‌عنوان بازیکن ذخیره بازی می‌کرد، در ترکیب اصلی قرار گرفت. لـورنتـه در سیـستـم ۲ ـ ۳ ـ ۱ ـ ۴ رئال هافبک تهاجمی جناح راست به‌ شمار می‌رفت و قرار بود از یک‌سو حملات رئال را شکل دهد و از سوی دیگر خط میانی را تقویت کند. میشل وسط زمین قرار داشت و برند شوستر آمده از بارسلونا در جناح راست. واسکوئز هافبک دفاعی مادرید بود. ولی همه‌ی آن‌ها در بنـد چهار مرد میانی میلان در سیستـم ۲ ـ ۴ ـ ۴ ساچی گرفتار شدند. به ‌بند کلمبو، آنچلوتی، ریکارد و دونادونی آمدند. هوگو سانچز و امیلیو بوتراگوئنو دو مهاجم رئال هرگز از سوی مردان میانی سپیدپوش تغذیه نشدند. شوستر کند بود و نمی‌توانست زوج ریکارد و آنچلوتی را در وسط زمین تحت‌تأثیر قرار دهد. نمایش میلان فوق‌العاده بود. آمیزه‌ای از کمال تاکتیکی، سرعت بالا و حرکاتی حساب‌شده. بازی فن‌باستن و گولیت، مهاجمان روسونری، بعدها هم به‌ندرت چنان درخششی یافت. ترکیبی از قدرت، مهارت و البته فرصت‌طلبی.

آنچلوتی اولین گل را زد. با نفوذ روبه‌جلو و نواختن شوتی سهمگین از پشت محوطه‌ی جریمه. او در بیست و هشت‌سالگی از رم پا به ‌میلان گذاشته بود و پس از مدتی در تیم ساچی جایش را تثبیت کرده بود. می‌گفتند برلوسکونی در اشاره به آنچلوتی به ساچی گفته بود «ما رهبر ارکستری داریم که نمی‌تواند نُت‌های ما را بخواند» و ساچی جواب داده بود «نگران نباشید. من به‌ او نُت‌خوانی یاد خواهم داد. او با آهنگ ما آواز خواهد خواند.» ریکارد سانتر مائرو تاسوتی از جناح راست را به‌ گل دوم بدل ساخت. گولیت با نفوذ دونادونی از جناح چپ و ضربه‌ی چیپ او، با سر گل سوم را زد... و همه‌ی این‌ها پیش از پایان نیمه‌ی اول. گل چهارم در آغاز نیمه‌ی دوم زده شد. با همنوازی سه تفنگ‌دار هلندی. پاس ریکارد. توپ روی سر گولیت. ضربه‌ی نهایی فن‌باستن. دونادونی گل پنجم را با شوتی از گوشه‌ی کناری محوطه‌ی جریـمه به ‌ثمر رساند. پیروزی ۱ ـ ۶ طی دو دیدار. رئال خفیف‌وخوار شده بود. پایان عصر لئو بین هاکر در مادرید. فرانکو بارسی گفت «تکرار چنان نمایشی دشوار بود، ولی هر‌بار آن‌چنان اوج می‌گرفتیم که مهارناپذیر می‌شدیم.»

وقتی فینال جام باشگاه‌های اروپای ۱۹۸۹ فرا رسید میلان مهار‌ناپذیر شده بود. استوا بخارست با دریافت چهار گل، دو گل از فن‌باستن و دو گل از گولیت، سر تعظیم فرود می‌آورد. سیلویو لونگ دروازه‌بان استوا در پایان اعتراف کرد «خسته و فرسوده شده بودم. هرگز در سراسر زندگی‌ام آن‌همه شوت به‌ سویم شلیک نشده بود.» ساچی در توصیف آن پیروزی و آن تاج‌گذاری اروپایی گفت «صبح بعد از دیدار با استوا از خواب بلند شدم. با احساسی به‌کلی تازه. با احساسی به‌کلی متفاوت. عجیب بود. طعم دهانم شیرین بود. به ‌نقطه‌ی اوج زندگی حرفه‌ای‌ام رسیده بودم.»


# سناریوِ نوشته‌شده را بازی کن

  
 توفیق میلان تا چه حد برگرفته از ساچی بود و تا چه حد برتافته از درخشش سه تفنگ‌دار هلندی؟ بعدها خیلی‌ها این پرسش را مطرح کردند. ساچی در تبیین جایگاه مربی و بازیکن از نگاه خود می‌گفت «گروهی اعتقاد دارند فوتبال یعنی بازیکنانی که خود را نشان بدهند. ولی فوتبال یعنی بروز خلاقیت بازیکنان در حیطه‌ی تعریف‌شده‌ی مربی. به ‌همین دلیل مربی باید سناریوهای مختلفی در ذهنش داشته باشد. با ابزار مختلف. با جابه‌جایی‌های متفاوت. سپس بازیکنان بر مبنای برنامه‌ی مربی به‌ میدان می‌روند و بازی می‌کنند. من نه بازیکنان ماشینی می‌خواستم و نه بازیکنان فردگرا و خودمحور. من کسانی می‌خواستم که هوش درک آن‌چه می‌گویم را داشته باشند. در یک کلام بازیکنانی می‌خواستم که بتوانند فوتبال بازی کنند.»
 
هر چند نمی‌توان میلان ساچی را بدون فن‌باستن، گولیت و ریکارد به ‌یاد آورد، ولی سیستم برای او اهمیتی بیشتر از بازیکن داشت. او برای توصیف دیدگاهی در این زمینه از فیلم و سینما کمک می‌گرفت و می‌گفت «فوتبال سناریویی دارد. شاید بازیکنان، اگر بازیکنان بزرگی باشند، بتوانند سناریو را تعبیر و تفسیر کنند. شاید بتوانند دیالوگ‌ها را براساس خلاقیت‌شان ادا کنند. با این وصف باید سناریوِ اصلی را دنبال کنند. مربی همان سناریونویس است و بازیگران همان بازیکنان حاضر در میدان. البته هر یک از بازیکنان استعداد ویژه‌ای دارند. من هم باید سناریویی بنویسم که آن‌ها بهترین بازی‌شان را انجام دهند. ولی در قالب سناریویی برای تیم. برای مجموعه. نه برای یک نفر. نه برای یک یا دو بازیکن. یک مربی خوب هم فیلم‌نامه‌نویس است و هم کارگردان. تیم باید بازتابنده‌ی فیلم‌نامه‌ی او و کیفیت کارگردانی‌اش باشد.»

 شیوه‌ی ساچی برای بازیکنان هم عجیب بود و هم خسته‌کننده. مبتنی بر استفاده از گوشی. یادداشت. کشیدن نقطه، دایره، نمودار، خط و گراف. می‌گفت «فلسفه‌ی من آموزش بازیکنان تا حد غایی است. آن‌چه به ‌آن‌ها اجازه می‌دهد تصمیمات درست بگیرند. سریع تصمیم بگیرند؛ البته بر مبنای سناریوِ تهیه‌شده.»
 
در عین‌حال بزرگ‌ترین پیروزی‌های ساچی با ستاره‌هایش رقم خورد. با ارائه‌ی بهترین بازی‌ها. می‌گفت «گولیت و فن‌باستن را متقاعد کرده بودم پنج بازیکن بابرنامه می‌توانند ده بازیکن بی‌برنامه را مغلوب کنند. این را به ‌آن‌ها ثابت کردم. پنج بازیکن انتخاب کردم: جووانی گالی درون دروازه، تاسوتی، مالدینی، کاستاکورتا و بارسی. ده بازیکن هم طرف دیگر قرار دادم: گولیت، فن‌باستن، ریکارد، ویردیس، اوانی، آنچلوتی، کلمبو، دونادونی، لانتینوتی و ماناری. آن‌ها پانزده دقیقه زمان در اختیار داشتند تا با سانتر روی دروازه‌ی این پنج نفر گل بزنند. قانون ما این بود که اگر آن پنج نفر توپ را تصاحب می‌کردند یا آن ده نفر توپ را از دست می‌دادند، بازی در فاصله‌ی ده‌متری محوطه‌ی جریمه با دادن توپ به ‌آن ده نفر دوباره آغاز شود. بارها این تمرین را انجام دادیم. بارها و بارها و آن ده نفر هرگز گلی نزدند. حتا یک‌بار.»

کلید بازی میلان پرسینگ بود. پرسینگی که دیناموکیف و آژاکس را به‌ یاد می‌آورد. ولی با تفاوت‌هایی. ساچی می‌گفت «خیلی چیزها مرا تحت‌تأثیر قرار داده بودند. مثل فوتبال هلند. ولی تصور می‌کنم ما با آن‌ها فرق داشتیم. بازی آژاکس و هلند بیش از ما متکی به‌ قدرت فیزیکی بود. ما تاکتیکی‌تر از آن‌ها بودیم. هر چهار بازیکن ما در فاز دفاعی به‌ چهار نکته توجه داشتند: توپ، فضا، حریف و تیم خودی. هر حرکت ما باید مبتنی بر آن چهار نکته انجام می‌شد. هر بازیکن باید تصمیم می‌گرفت حرکتش بر مبنای توجه به ‌کدام نکته است.»

ساچی در توصیف پرسینگ از نگاه خود می‌گفت «ما چند نوع پرسینگ انجام می‌دادیم. پرسینگ ما در جریان بازی تغییر می‌کرد. پرسینگ مقطعی به ‌تعقیب حریفان نظر داشت. پرسینگ کامل به ‌تصاحب توپ. پرسینگ دروغین به ‌وانمود کردن اجرای پرسینگ. پرسینگ برای من مترادف با دویدن نیست. پرسینگ یعنی کنترل فضا. می‌خواستم بازیکنانم احساس قدرت کنند و حریفان احساس ضعف. وقتی به‌ حریف اجازه می‌دهید بازی خودش را انجام دهد اعتمادبه‌نفسش افزایش پیدا می‌کند. ولی اگر متوقفش کنید اعتمادبه‌نفسش را از دست می‌دهد. کلید اصلی همین نکته بود. پرسینگ ما همان‌قدر ذهنی بود که عملی. پرسینگ ما گروهی بود. از همه‌ی بازیکنان می‌خواستم در موقعیتی قرار بگیرند که هر لحظه بتوانند درگیر بازی شوند. حتا زمانی که توپ را در اختیار نداشتیم. هر حرکتی باید سینرژیک باشد و هدف جمعی را نشانه برود. تمرینات ما هم چنین ترکیبی داشت. همه‌ی دویدن‌ها برای رسیدن به ‌وحدت گروهی بود. اگر مدافعان کناری نفوذ می‌کردند سایر بازیکنان هم مبتنی بر تغییر جای آن‌ها جابه‌جا می‌شدند. مردم فکر می‌کردند ما بازیکنان بزرگ و قدرتمندی در اختیار داریم، در حالی‌که البریگو اوانی و دونادونی کوچک‌اندام بودند. با این وصف به‌ دلیل حرکت‌ها و جابه‌جایی‌های‌شان بزرگ و قدرتمند به‌نظر می‌رسیدند.»

نکته‌ی تمایز پرسینگ میلان ساچی پرهیز از استفاده از لیبرو به ‌سنت ایتالیایی‌ها بود. چهار مرد دفاعی او معمولاً حالت قوسی داشتند که وقتی توپ به ‌میانه‌ی میدان می‌رفت در یک خط قرار می‌گرفتند. آن‌چه برگرفته از تمرینات طاقت‌فرسا بود. پائولو مالدینی می‌گفت «پیش از آن‌که ساچی به ‌میلان بیاید رودررویی دو بازیکن اهمیت بسیاری داشت. ولی با ورود او حرکت و جابه‌جایی با توپ و بدون توپ اهمیت یافت، نه درگیری و مبارزه‌ی تن‌به‌تن. راز پیروزی ما در چنین نکته‌ای نهفته بود. هر بازیکنی که حمله کرده بود نقش یک مدافع را هم بازی می‌کرد. به ‌همین دلیل ساچی نه لزوماً بازیکنان بزرگ، بلکه بازیکنانی را انتخاب می‌کرد که بتوانند برنامه‌هایش را اجرا کنند.» همه‌ی این‌ها به این ‌معنا بود که درک متقابل ساچی و بازیکنانش در عصر طلایی میلان اهمیت فراوانی داشت. این‌که او نقش مناسبی برای ستاره‌هایش در سناریوِ خود پیدا کرده بود.
یکی از روش‌های نامتعارف ساچی مدد جستن از "Shadow Play" بود: «بازی سایه.» چیزی که هر چند از دهه‌ی ۱۹۶۰ در انگلیس متداول بود، ولی در اروپا کسی چیز زیادی از آن نمی‌دانست و بیش‌ازحد عجیب به‌نظر می‌رسید. ساچی بازیکنانش را صبح روز بازی با تمرین بسیار خاصی وادار می‌کرد به ‌انجام بازی سایه. بوتراگوئنو مهاجم رئال بعدها تعریف کرد «پیش از دیدار نیمه‌نهایی جام باشگاه‌های اروپا کسی را برای تحقیق درباره‌ی اردوی میلان فرستاده بودند و او با اخبار عجیبی برگشته بود. این‌که میلانی‌ها صبح روز بازی یازده نفر اصلی‌شان را روانه‌ی میدان کرده بودند. بدون حضور تیمی دیگر در برابرشان. بدون توپ. با این وصف می‌دویدند و بازی می‌کردند. فریاد می‌زدند و نام یکدیگر را صدا می‌زدند.»
ساچی در این‌باره گفت «در بازی سایه ترکیب اصلی را در میدان قرار می‌دادم. به‌ بازیکنان می‌گفتم با یک توپ خیالی در ذهن‌تان بازی را آغاز کرده و آن را پاس بدهید. سانتر کنید و در جهت عقربه‌ی ساعت میدان را با تصور واکنش حریف تحت پوشش قرار دهید.» گولیت در این زمینه گفت «پس از دو سه ماه پس از ورود با سیستم میلان همساز شدم. همه‌چیز در تمرینات شکل گرفت. آن‌چه ساچی بدونِ بازی با توپ با ما انجام می‌داد اهمیت بیشتری از بازی با توپ داشت.»
  

# دومین جام اروپایی

میـلان و سـاچی جام بـاشگـاه‌های اروپـای فصل بعـد، ۹۰ ـ ۱۹۸۹، را هم فتح کردند. بدون درخشش فصل قبل. مصدومیت‌های پیاپی گولیت و عمل جراحی پایش کیفیت نمایش روسونری را تقلیل بخشیده بود. به‌رغم مغلوب کردن دوباره‌ی رئال مادرید. این‌بار در مرحله‌ی دوم و با رهبری جان توشک. با پیروزی ۰ ـ ۲ در سن سیرو با گل‌های فن‌باستن و ریکارد و شکست با یک گل در برنابئو. گذر از سد تیم گم‌نام میشلن از بلژیک با دردسر همراه بود. با دو تساوی بدون گل در دو بازی و زدن دو گل در وقت اضافی پس از اخراج دونادونی. این سناریو در نیمه‌نهایی برابر بایرن مونیخ هم تکرار شد. پیروزی با یک گل در خانه. شکست با یک گل طی نود دقیقه در مونیخ. زدن یک گل در وقت اضافی. دریافت یک گل دیگر. صعود به ‌فینال به ‌دلیل گل زده در خانه‌ی حریف. فینال در وین. برابر بنفیکای سمج به‌ رهبری سون گوران اریکسون. دقیقه‌ی ۶۸. توپ زیر پای کاستاکورتا. فن‌باستن. پاس نفوذی به ‌قلب دفاع. ضربه‌ی ریکارد. پیروزی میلان.

ساچی فصل بعد میلان را به ‌سوی سومین قهرمانی پی‌درپی می‌برد، ولی در بیست مارچ ۱۹۹۱ روی دیگر حاکمانِ به‌تدریج قدرت‌یافته‌ی میلان عیان شد. در دیدار برگشت مرحله‌ی یک‌چهارم نهایی. در استادیوم ولودروم. در زمین مارسی. پس از تساوی ۱ ـ ۱ در سن سیرو. پس از دریافت گل کریس وادل در پانزده دقیقه به ‌پایان. ترک میدان پس از خاموش شدن چند نورافکن. دخالت آدریانو گالیانی معاون طاس برلوسکونی. دستور گالیانی به ‌ساچی و بازیکنان. امتناع از بازگشت به‌ میدان پس از رفع نقیصه. نیمه‌کاره ماندن بازی. اعلام پیروزی مارسی با سه گل. محروم کردن میلان. جریمه کردن گالیانی. پایان قصه‌ی آریگو در سن سیرو.


# ضربه‌ی پنالتی روبرتو باجو

  
۱۹۹۱. ساچی در تیم‌ملی. او گزینه‌ی اجتناب‌ناپذیر ایتالیایی‌ها بود. آغاز حضوری شش‌ساله. رو شدن تفاوت تیم باشگاهی و تیم‌ملی برای ساچی. دشواری ارتباط با بهترین‌ها. با ستاره‌ها. به‌خصوص با روبرتو باجو که ستاره‌ی یوونتوس بود. حضور پرشمار میلانی‌ها در تیم‌ملی: بارسی به ‌عنوان کاپیتان، مالدینی، کاستاکورتا، دونادونی و دانیله ماسارو. متهم شدن به‌ میلانی کردن تیم.

قرعه‌ی خوب. همگروه شدن با نروژ، مکزیک و جمهوری ایرلند. آغازی کابوس‌وار. شکست برابر جمهوری ایرلند با ضربه‌ی تماشایی ری. بحرانی شدن شرایط برای ساچی. سقوط در بازی بعدی یعنی پایان خط. ساچی و روی آوردن به ‌سه تغییر برای دیدار با نروژ. مهم‌ترین تغییر قرار دادن آنتونیو بناریوو جای تاسوتی بود. بارسی و کاستاکورتا مهاجم نوک نروژ را نشانه رفتند، ولی بناریوو با آن‌ها هماهنگی نداشت. خروج جیانلوکا پاگلیوکا در دقیقه‌ی ۲۱. حادثه‌ی بزرگ. خطا روی حریف. کارت قرمز و اخراج. ورود دروازه‌بان ذخیره به‌ میدان: لوکا مارچیانی. خروج روبرتو باجو. حیرت همگانی. دوربین‌ها تصویری از روبرتو نشان دادند که گویی زیر لب خطاب به ‌ساچی زمزمه می‌کرد «اون دیوونه شده؟» هوشیاری دینو باجو در نیمه‌ی دوم. باز کردن دروازه‌ی نروژ. پایان کابوس.
نگاه ساچی به ‌روبرتو باجو نمایانگر نگاه او به ‌بازیکنان هم بود. او بعدها بارها با پرسش‌هایی درباره‌ی روبرتو باجو روبه‌رو شد و یک‌بار پاسخ داد «همیشه بازیکنان خوب جلب نظر می‌کنند. بازیکنانی با تکنیک فراوان. با اندام برتافته. گرسنه و حریص. با این وصف نمی‌دانند چگونه بازی کنند. نمی‌توانند در مراحل حساس تصمیم نهایی و درست را بگیرند. نمی‌توانند در لحظه‌ی کلیدی در جایی باشند که باید باشند. هم قدرت مهم است و هم شور و تکنیک. ولی این‌ها ابزار هستند نه هدف. همه‌ی این‌ها باید شما را به ‌هدف خاصی رهنمون سازند. بازیکن باید هنرش را به خدمت تیم درآورد. همه‌ی این‌ها یعنی روبرتو بازیکن بزرگی است و در عین‌حال می‌تواند بازیکن بزرگی هم نباشد.»
ولی سرنوشت ساچی و ایتالیا با نمایش روبرتو باجو گره می‌خورد. تا پایان. تا آخرین ضربه. واپسین لحظه. تساوی با مکزیک در سومین بازی. قرار گرفتن در رتبه‌ی سوم جدول. نبرد با نیجریه‌ی سرسخت در یک‌هشتم نهایی. پیروزی در وقت اضافی با دریافت گل اول بازی. با درخشش روبرتو باجو. با دو گل او. پیـروزی در یک‌چهارم نهایی برابر اسپانیا. ۱ ـ ۲. با گل‌های دینو و روبرتو باجو. پیـروزی ۲ ـ ۱ برابر بلغارستان اوج‌گرفته به ‌رهبری هریستو استویچکف. باز هم با درخشش روبرتو باجو و دو گل دیگر.

 قرار گرفتن ساچی در آستانه‌ی افتخار بزرگ. در آستانه‌ی تکمیل کردن ویترین بزرگ‌شده‌اش. برابر برزیل. برابر کارلوس البرتو پریرا و ستاره‌های برزیلی: روماریو، به‌به‌تو، دونگا، تافارل. قرار دادن روبرتو باجو در خط حمله کنـار ماسارو. نود دقیقه‌ی بی‌ثمر. ۰ ـ ۰. وقـت اضـافی. سی دقیقه‌ی دیگر. بسته مـانـدن دروازه‌ی تـافـارل و پـاگلیـوکا. باز هم ۰ ـ ۰. ضربه‌های پنالتی. بارسی، میلانی اصیل، شاگرد قدیمی ساچی اولین ضربه را از دست می‌دهد و می‌زند زیر گریه. ماسارو یک میلانی دیگر هم پس از ضربه‌های گل‌شده‌ی البرتینی و اوانی ضربه‌اش را از دست می‌دهد و بهت‌زده می‌ایستد. سرنوشت ایتالیا و ساچی گره می‌خورد با ضربه‌ی روبرتو باجو. با شوت پسر مو دم‌اسبی. باجو پشت توپ می‌ایستد. دست‌به‌کمر. مکث می‌کند. جلو می‌رود. شوت. توپ راهی خارج می‌شود. پرده‌ی آخر گریه‌آور است. آمیخته به هق‌هق. ویترین افتخارات ساچی مزین به‌ جام جهانی نمی‌شود.
  